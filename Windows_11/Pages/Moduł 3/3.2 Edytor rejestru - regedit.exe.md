# 3.2 Edytor rejestru - `regedit.exe`

## Wprowadzenie

<img src="https://raw.githubusercontent.com/Edu-Koala-V/images/main/Windows_11/Images/regedit-ico.webp" alt="Ikona Edytora rejestru" style="display: inline-block; height: 1.2rem; vertical-align: middle;"> **Edytor rejestru** (`regedit.exe`) to wbudowane narzędzie w systemie _**Windows**_, które służy do przeglądania i modyfikowania **Rejestru Windows**, czyli centralnej bazy danych przechowującej ustawienia systemowe, konfiguracje sterowników, usług oraz aplikacji. 

**Rejestr Windows** działa jak „mózg” konfiguracyjny systemu, zapisując parametry uruchamiania usług, skojarzenia plików i preferencje interfejsu użytkownika.

Przed wprowadzeniem rejestru systemy **_Microsoft_** używały prostych plików `.ini`, podobnie jak wiele dystrybucji _**Linux**_. Pliki `.ini` były łatwe w obsłudze, ale miały ograniczoną funkcjonalność. Dlatego w rodzinie _**Windows NT**_ wprowadzono rejestr, który zapewnia centralizację konfiguracji, lepszą skalowalność i precyzyjne zarządzanie uprawnieniami.

Ze względu na kompatybilność wsteczną **Rejestr Windows** zawiera przestarzałe wpisy, potrzebne tylko starszym aplikacjom. W rezultacie jego hierarchiczna struktura bywa nieczytelna i przypomina zbiór różnorodnych danych.

Nie tylko system, ale także oprogramowanie firm trzecich zapisuje ustawienia w **Rejestrze Windows**. Na przykład gry stworzone w *Unity* mogą przechowywać konfigurację okna lub stan gry. Po odinstalowaniu programu wpisy często pozostają, co z czasem może wpływać na wydajność systemu.

Narzędzia do czyszczenia rejestru, takie jak *CCleaner*, pozwalają usuwać zbędne wpisy, jednak ich użycie jest ryzykowne. Usunięcie niewłaściwych kluczy może powodować niestabilność systemu lub błędy w działaniu aplikacji. Dodatkowo programy te nie usuwają wszystkich zbędnych wpisów, a ich rzeczywista skuteczność jest często kwestionowana. W większości przypadków optymalizacja rejestru ma znikomy wpływ na ogólną wydajność systemu, a związane z nią ryzyko jest niewspółmiernie wysokie. 


<div data-hint="success">

Jeśli rejestr jest poważnie uszkodzony lub zaśmiecony, **najlepszym rozwiązaniem jest ponowna instalacja systemu**.  
Tylko `reinstall` zapewnia ***tabula rasa*** (pusta kartka), czyli start z nieskazitelną konfiguracją.

</div>

### Dlaczego reinstall jest najlepszym rozwiązaniem?

`Reinstall` to **jedyny** sposób na całkowite usunięcie wszystkich błędnych, uszkodzonych lub zbędnych wpisów z rejestru (pomijając te które są domyślnie w rejestrze by przykładowo zapewnić wsteczną kompatybilność), które nagromadziły się z czasem. Dzięki temu odzyskasz maksymalną wydajność i stabilność, a także wyeliminujesz potencjalne, ukryte złośliwe oprogramowanie, które pozostawiło po sobie ślady.

Choć jest to ostateczność, wymagająca poświęcenia czasu na ponowną instalację programów i przenoszenie danych, w przypadku poważnych problemów to najskuteczniejsza droga.

---

## Uruchamianie regedit

Narzędzie można uruchomić na kilka sposobów:

- **Wyszukiwarka**: Naciśnij <span style="white-space: nowrap;"><kbd class="Win"></kbd> + <kbd>S</kbd></span>, wpisz *"regedit"* i kliknij aplikację.
- **Uruchom**: Naciśnij <span style="white-space: nowrap;"><kbd class="Win"></kbd> + <kbd>R</kbd></span>, wpisz `regedit` i naciśnij <kbd>Enter</kbd>.
- <img src="https://raw.githubusercontent.com/Edu-Koala-V/images/main/Windows_11/Images/file-explorer-icon.png" alt="Ikona Eksploratora plików" style="display: inline-block; height: 1.2rem; vertical-align: middle;"> **Eksplorator plików**: Przejdź do `C:\Windows`, znajdź `regedit.exe` i kliknij dwukrotnie.

![Okno regedit](https://raw.githubusercontent.com/Edu-Koala-V/images/main/Windows_11/Images/plik-regedit.exe.webp)


## Struktura i funkcjonalność

---

### Klucze główne

Rejestr dzieli się na klucze główne:

- **`HKEY_LOCAL_MACHINE`** (**HKLM**): Ustawienia systemowe, sterowniki, usługi.
- **`HKEY_CURRENT_USER`** (**HKCU**): Konfiguracja bieżącego użytkownika.
- **`HKEY_USERS`** (**HKU**): Profile wszystkich użytkowników.
- **`HKEY_CLASSES_ROOT`** (**HKCR**): Skojarzenia plików, obiekty **COM**.
- **`HKEY_CURRENT_CONFIG`** (**HKCC**): Bieżący profil sprzętowy.

### Typy wartości

- **`REG_SZ`**: Ciąg znaków (np. nazwa usługi).
- **`REG_DWORD`**: Liczba $$32$$-bitowa (np. priorytet procesu).
- **`REG_BINARY`**: Dane binarne (np. sterowniki).
- **`REG_MULTI_SZ`**: Lista ciągów (np. serwery **DNS**).
- **`REG_EXPAND_SZ`**: Ciąg ze zmiennymi (np. `%SystemRoot%`).


## Kopia zapasowa

Przed edycją rejestru wykonaj **kopię zapasową**, eksportując klucz lub cały rejestr do pliku `.reg`.  
Plik ten nadpisuje dane i tworzy brakujące klucze lub wartości. Poniżej masz kroki, jak to zrobić:

1. Otwórz `regedit`.
2. Wybierz klucz (np. `HKEY_LOCAL_MACHINE`) lub kliknij na `Komputer`, aby wybrać cały rejestr.
3. Kliknij prawym przyciskiem myszy i wybierz → <kbd class="win-installer-btn">Eksportuj</kbd>.
4. Zapisz plik `.reg` w bezpiecznej lokalizacji.

![Eksport klucza rejestru](https://raw.githubusercontent.com/Edu-Koala-V/images/main/Windows_11/Images/regedit-eksport.webp)

---

# Podcast AI

<audio src="https://raw.githubusercontent.com/Edu-Koala-V/audio_podcast/refs/heads/main/Windows_11/Audio/Windows Registry Editor_ Structure and Use.wav" controls>
Twoja przeglądarka nie wspiera odtwarzania plików audio.
</audio>